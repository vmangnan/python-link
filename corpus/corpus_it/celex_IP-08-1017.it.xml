<document celex="IP-08-1017" lang="it">
 <p align="right">
  <b>
   IP/08/1017
  </b>
 </p>
 <p align="right">
  Bruxelles, 26 giugno 2008
 </p>
 <h1>
  <a name="Heading4">
  </a>
  <b>
   Ora sarà più facile riutilizzare
le informazioni del settore pubblico in tutti gli Stati membri. Ma più
facile quanto? È quello che la Commissione vuole sapere con una nuova
consultazione pubblica
  </b>
 </h1>
 <h2>
  <a name="Heading7">
  </a>
  <b>
   <i>
    Le amministrazioni pubbliche producono, raccolgono
e condividono moltissime informazioni: dai dati meteorologici, finanziari e sul
traffico alle carte geografiche digitali fino alle informazioni turistiche.
Tutte queste preziose informazioni in loro possesso possono essere utilizzate
per nuovi servizi a valore aggiunto; spesso però le imprese e i cittadini
hanno difficoltà a riutilizzarle. La direttiva sulle informazioni del
settore pubblico dell'UE, che risale al 2003, incentiva il riutilizzo di queste
informazioni in tutta l'UE. Adesso la direttiva è stata recepita in tutti i
27 Stati membri, dopo che la Commissione europea ha chiuso un procedimento di
infrazione nei confronti del Belgio per il mancato recepimento di questo
strumento. La Commissione sta ora valutando le legislazioni nazionali
corrispondenti in vista del riesame della direttiva, previsto per la fine del
2008. Per questo ha avviato una consultazione pubblica alla quale è
possibile partecipare fino al 31 luglio 2008.
   </i>
  </b>
 </h2>
 <p>
  "Quando utilizziamo il navigatore satellitare usiamo dei servizi basati su
informazioni del settore pubblico. Questo è solo un esempio dei tanti. I
dati del settore pubblico sono una risorsa estremamente importante per
l'industria digitale europea", ha dichiarato Viviane Reding, commissaria UE per
la Società dell'informazione e i media. "Adesso che la legislazione è
stata recepita in tutti gli Stati membri, dobbiamo garantire che funzioni".
 </p>
 <p>
  Le informazioni detenute dal settore pubblico sono una risorsa straordinaria
per l'industria dei contenuti digitali dell'UE. Secondo le stime di un sondaggio
del 2006, il mercato complessivo di questo settore nell'UE ammonta a 27 miliardi
di euro. La direttiva sulle informazioni del settore pubblico (conosciuta anche
come direttiva PSI) punta a superare ostacoli quali l'ingiusto vantaggio
competitivo di cui godono gli enti pubblici che commercializzano i dati che
producono riguardanti imprese private, ad esempio imponendo procedure onerose di
autorizzazione e tariffe elevate. Entro la fine del 2008 gli enti pubblici non
potranno più stipulare accordi di esclusiva con un'unica impresa per lo
sfruttamento dei dati del settore pubblico e a quel punto verranno sbloccate
importanti fonti di informazione per molti riutilizzatori. La direttiva impone
inoltre agli Stati membri di colmare le carenze a livello di informazione sulla
disponibilità dei dati del settore pubblico e a precisarne meglio le
condizioni di riutilizzo. Tutte queste misure sono necessarie per creare un
mercato unico delle informazioni e per dare alle imprese europee un unico
insieme di norme.
 </p>
 <p>
  Tutti i 27 Stati membri hanno ora recepito la direttiva nell'ordinamento
nazionale, compreso il Belgio che ha annunciato di averlo fatto l'8 maggio 2008,
dopo la sentenza della Corte di giustizia europea del 13 dicembre 2007 (causa
C-2006/528).
 </p>
 <p>
  Di recente la Commissione europea ha pubblicato una
  <a href="http://ec.europa.eu/information_society/policy/psi/docs/pdfs/online_consultation/review.pdf">
   consultazione
in linea
  </a>
  per raccogliere informazioni dalle parti interessate
sull'attuazione, l'impatto e l'ambito di applicazione della direttiva sulle
informazioni del settore pubblico. La consultazione rimarrà
  <b>
   aperta fino
al 31 luglio 2008
  </b>
  e i risultati saranno utilizzati per il riesame della
direttiva stessa.
 </p>
 <p>
  <b>
   Contesto
  </b>
 </p>
 <p>
  La direttiva sul riutilizzo delle informazioni del settore pubblico è
stata adottata dal Parlamento europeo e dal Consiglio nel novembre 2003 e
intende dare alle amministrazioni del settore pubblico gli strumenti necessari
per migliorare il riutilizzo delle informazioni di cui dispongono istituendo
norme per soddisfare le richieste di riutilizzo delle informazioni o riguardanti
la disponibilità dei documenti. Gli Stati membri avevano 18 mesi di tempo
per recepirla nei rispettivi ordinamenti nazionali e la Commissione europea sta
ora monitorandone l'attuazione. Con la chiusura della causa riguardante il
Belgio, avviata dalla Commissione il 12 ottobre 2005 e presentata alla Corte di
giustizia europea il 12 dicembre 2006 (
  <a href="http://europa.eu/rapid/pressReleasesAction.do?reference=IP/06/1891&amp;format=HTML&amp;aged=0&amp;language=EN&amp;guiLanguage=en">
   IP/06/1891
  </a>
  ),
si apre la strada ad un'applicazione più efficace di queste norme in tutta
l'UE.
 </p>
 <p>
  <b>
   Il documento sulla consultazione pubblica della Commissione finalizzata al
riesame della direttiva sulle informazioni pubbliche è reperibile al
seguente indirizzo:
  </b>
 </p>
 <p>
  <a href="http://ec.europa.eu/information_society/policy/psi/index_en.htm">
   http://ec.europa.eu/information_society/policy/psi/index_en.htm
  </a>
 </p>
 <p>
  <b>
   Per eventuali contributi alla consultazione pubblica, scrivere a:
  </b>
 </p>
 <p>
  <a href="mailto:infso-psihelp@ec.europa.eu">
   infso-psihelp@ec.europa.eu
  </a>
 </p>
</document>
