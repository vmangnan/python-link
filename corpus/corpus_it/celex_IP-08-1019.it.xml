<document celex="IP-08-1019" lang="it">
 <p align="right">
  <b>
   IP/08/1019
  </b>
 </p>
 <p align="right">
  Bruxelles, 26 giugno 2008
 </p>
 <h1>
  <a name="Heading4">
  </a>
  <b>
   Dichiarazione del vicepresidente Barrot in
occasione della Giornata internazionale contro l'abuso e il traffico di
stupefacenti – 26 giugno 2008
  </b>
 </h1>
 <h2>
  <a name="Heading7">
  </a>
  <b>
   <i>
    In occasione della Giornata internazionale contro
l'abuso e il traffico di stupefacenti, è stata avviata una valutazione
dell'impegno internazionale nella lotta antidroga.  L'esame viene condotto in
virtù dell'accordo politico concluso in materia fra i paesi membri delle
Nazioni Unite nel 1998, nel corso della sessione speciale dell'Assemblea
generale (UNGASS). Dieci anni dopo, il bilancio di questa valutazione
servirà a ridefinire gli obiettivi internazionali in materia di lotta
antidroga nonché gli impegni politici assunti dai paesi. L'Unione
parteciperà alla valutazione nella sua qualità di soggetto globale. Il
vicepresidente Jacques Barrot, responsabile per le questioni di giustizia,
libertà e sicurezza, ha tenuto a pronunciarsi a questo
riguardo.
   </i>
  </b>
 </h2>
 <p>
  La Commissione è consapevole dell'importanza del ruolo che sarà
chiamata a svolgere nell'elaborare una posizione comune dell'Unione. Un maggiore
coordinamento a livello dell'Unione e degli Stati membri è la condizione
imprescindibile affinché l'Europa sia più presente sulla scena
internazionale e faccia sentire la propria voce. Tenendo a mente che il problema
mondiale della droga è una responsabilità che tutti i paesi
condividono, l'Unione europea intende agire su scala internazionale contro
l'abuso e il traffico illecito di droghe.
 </p>
 <p>
  “Combattere efficacemente il problema della droga richiede strategie
fondate sui fatti e in grado di essere ridefinite rispetto a situazioni nuove;
non si tratta di una questione ideologica o di un dogma politico, ma della
scelta di forme di azione che funzionino nella pratica”, sottolinea il
vicepresidente Jacques Barrot.
 </p>
 <p>
  La posizione della Commissione si fonda da anni su un'impostazione
equilibrata che coniuga prevenzione e trattamento, da un lato, repressione
contro il traffico di stupefacenti, dall'altro. Dal 2004 l'Europa ha posto in
essere una strategia di lotta contro la droga per il periodo 2005 2012. Questa
strategia è esposta in modo circostanziato in due piani d'azione
consecutivi, ciascuno per la durata di un quadriennio. Essi prevedono un quadro
preciso di azioni, una ripartizione chiara delle responsabilità e un
calendario di attuazione degli obiettivi. Strumenti di valutazione fondati su
indicatori chiari e misurabili sono stati previsti allo scopo di consentire una
corretta valutazione della situazione.
 </p>
 <p>
  È in tale spirito che la Commissione annette particolare importanza
all'esercizio di valutazione al termine del primo piano d'azione quadriennale
(2004 2008) e al varo di un nuovo piano d'azione (2009 2012), affinché la
sua strategia 2005 2012 in materia di droga possa tradursi nei fatti. Gli esiti
verranno illustrati in una comunicazione nell'autunno 2008.
 </p>
 <p>
  Il terzo rapporto Eurobarometro, sugli atteggiamenti dei giovani verso i vari
tipi di droghe, pubblicato quest'oggi dalla Commissione, viene quindi accolto
con favore. Il vicepresidente si rallegra dell'interesse che i giovani mostrano
per l'approccio politico europeo in materia.
 </p>
 <p>
  <b>
   Per maggiori informazioni sulle attività del vicepresidente Jacques
Barrot, si prega di consultare il suo sito:
  </b>
 </p>
 <p>
  <a href="http://www.ec.europa.eu/commission_barroso/barrot/welcome/default_fr.htm">
   http://www.ec.europa.eu/commission_barroso/barrot/welcome/default_fr.htm
  </a>
 </p>
 <p>
  <b>
   Il rapporto Eurobarometro è disponibile all'indirizzo seguente:
  </b>
 </p>
 <p>
  <a href="http://ec.europa.eu/public_opinion/index_en.htm">
   http://ec.europa.eu/public_opinion/index_en.htm
  </a>
 </p>
</document>
