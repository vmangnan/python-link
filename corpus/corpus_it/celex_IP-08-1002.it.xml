<document celex="IP-08-1002" lang="it">
 <p align="right">
  <b>
   IP/08/1002
  </b>
 </p>
 <p align="right">
  Bruxelles, 25 giugno 2008
 </p>
 <h1>
  <a name="Heading4">
  </a>
  <b>
   La Commissione lancia l'iniziativa "Cielo
unico europeo II" per voli più sicuri, ecologici e
puntuali
  </b>
 </h1>
 <h2>
  <a name="Heading7">
  </a>
  <b>
   <i>
    La Commissione europea ha adottato oggi il secondo
pacchetto legislativo per un "Cielo unico europeo", che contiene proposte volte
a migliorare la qualità, ridurre i costi e contenere i ritardi. Le
iniziative previste consentiranno anche di tagliare i consumi di carburante, con
un risparmio per le compagnie aeree fino a 16 milioni di tonnellate di emissioni
di CO
   </i>
  </b>
  <sub>
   <b>
    <i>
     2
    </i>
   </b>
  </sub>
  <b>
   <i>
    e di 2-3 miliardi di euro l'anno
in termini di costi. Questa grande riforma del sistema di gestione del traffico
aereo europeo consentirà di affrontare il previsto raddoppiamento del
traffico da qui al 2020. Ne trarranno vantaggio non soltanto i passeggeri, ma
anche gli spedizionieri e tutto il settore dell'aviazione militare e civile. Il
pacchetto creerà nuovi posti di lavoro nel settore e nel frattempo i
costruttori europei beneficeranno di una posizione di avanguardia nel settore
delle tecnologie per la gestione del traffico aereo (i sistemi satellitari come
Galileo, datalink ecc.) ricavandone maggiore competitività sui mercati
mondiali.
   </i>
  </b>
 </h2>
 <p>
  Il vicepresidente della Commissione, Antonio Tajani, responsabile dei
trasporti, ha affermato: "Questo pacchetto comporta vantaggi per tutti: per i
passeggeri, per l'economia europea e per l'ambiente. Il cielo europeo è
ancora frammentato, per cui ogni volo è mediamente 49 km più lungo del
necessario. La nostra proposta vuole diminuire i tempi di attesa al decollo e
all'atterraggio, così che i passeggeri avranno più possibilità di
arrivare in orario. Allo stesso tempo, il pacchetto consentirà di volare in
modo più sicuro e con una maggiore attenzione alla tutela dell'ambiente,
mentre aumenterà la capacità degli aeroporti."
 </p>
 <p>
  Il pacchetto "Cielo unico europeo II" si basa su quattro pilastri:
aggiornamento della normativa esistente dal 2004; piano SESAR ATM (ricerca sulla
gestione del traffico aereo nel cielo unico europeo) o "pilastro tecnologico";
"pilastro della sicurezza" e piano d'azione sulla capacità degli aeroporti.
 </p>
 <p>
  Il primo pilastro introduce
  <b>
   diversi miglioramenti alla vigente normativa
sul Cielo unico europeo (si veda
  </b>
  <a href="http://europa.eu/rapid/pressReleasesAction.do?reference=IP/01/1398&amp;format=HTML&amp;aged=0&amp;language=EN&amp;guiLanguage=en">
   IP/01/1398
  </a>
  <b>
   )
  </b>
  ,
con obiettivi prestazionali vincolanti per i fornitori di servizi di navigazione
aerea, la gestione della rete europea per garantire la convergenza tra le reti
nazionali e una data definitiva entro la quale gli Stati membri dovranno
migliorare le proprie prestazioni, inizialmente tramite un sistema di
cooperazione transfrontaliera basato sui blocchi funzionali di spazio aereo.
 </p>
 <p>
  Il nuovo pacchetto pone le
  <b>
   questioni ambientali
  </b>
  al centro del Cielo
unico europeo: la gestione più efficace del traffico aereo dovrebbe ridurre
le emissioni di gas a effetto serra che esso produce. Si prevede che i
miglioramenti arriveranno al 10% per volo, con un risparmio di 16 miliardi di
tonnellate di CO
  <sub>
   2
  </sub>
  l'anno e minori costi per 2,4 miliardi di euro
l'anno.
 </p>
 <p>
  Il
  <b>
   pilastro tecnologico
  </b>
  mira a introdurre tecnologie d'avanguardia. Il
programma SESAR riunisce gli operatori del settore del trasporto aereo allo
scopo di definire e realizzare un sistema di gestione del traffico aereo di
nuova generazione su scala europea. Tale sistema consentirà di gestire il
traffico aereo, che si prevede raddoppiato da qui al 2020, in modo sicuro,
sostenibile e a costi inferiori.
 </p>
 <p>
  Il
  <b>
   pilastro della sicurezza
  </b>
  prevede maggiori responsabilità per
l'Agenzia europea per la sicurezza aerea, che adotterebbe norme precise,
uniformi e vincolanti in materia di sicurezza aerea, servizi di gestione del
traffico aereo e navigazione aerea e vigilerebbe sulla loro osservanza da parte
degli Stati membri.
 </p>
 <p>
  Infine, il
  <b>
   pilastro "capacità aeroportuale"
  </b>
  affronterà il
problema della mancanza di piste e di infrastrutture aeroportuali, che rischia
di diventare un freno allo sviluppo del settore. L'iniziativa mira ad un
migliore coordinamento delle bande orarie concesse agli esercenti di aeromobili
e della gestione del traffico aereo, nonché alla creazione di un
osservatorio sulla capacità aeroportuale, in modo da integrare pienamente
gli aeroporti nella rete aerea.
 </p>
 <p>
  Per maggiori informazioni si veda
  <a href="http://europa.eu/rapid/pressReleasesAction.do?reference=MEMO/08/432&amp;format=HTML&amp;aged=0&amp;language=EN&amp;guiLanguage=e">
   MEMO/08/432
  </a>
  e
  <a href="http://ec.europa.eu/transport/air_portal/traffic_management/index_en.htm">
   http://ec.europa.eu/transport/air_portal/traffic_management/index_en.htm
  </a>
 </p>
</document>
