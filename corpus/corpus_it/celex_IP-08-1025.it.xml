<document celex="IP-08-1025" lang="it">
 <p align="right">
  <b>
   IP/08/1025
  </b>
 </p>
 <p align="right">
  Bruxelles, 26 giugno 2008
 </p>
 <h1>
  <a name="Heading4">
  </a>
  <b>
   Ambiente: la Commissione ha adito la Corte
contro nove Stati membri sulla questione della responsabilità ambientale
  </b>
 </h1>
 <h2>
  <a name="Heading7">
  </a>
  <b>
   <i>
    La Commissione europea ha deciso di adire la Corte
di giustizia europea contro nove Stati membri che non hanno recepito nelle
rispettive legislazioni nazionali la direttiva UE sulla responsabilità per
danni all'ambiente. Il termine ultimo fissato per il recepimento era il
30 aprile 2007. I nove Stati membri sono Austria, Belgio (solo per la
regione di Bruxelles), Grecia, Finlandia, Francia, Irlanda, Lussemburgo,
Slovenia e Regno Unito.
   </i>
  </b>
 </h2>
 <p>
  Il commissario per l'ambiente Stavros Dimas ha dichiarato: “La
direttiva sulla responsabilità ambientale, che attua il principio
“chi inquina paga”, è uno dei testi più importanti della
legislazione ambientale UE approvata negli ultimi anni. A oltre un anno dalla
scadenza del termine fissato è giunto veramente il momento che questi nove
Stati membri procedano al recepimento, soprattutto per offrire la necessaria
certezza giuridica agli operatori le cui attività rientrano nel campo di
applicazione della direttiva e per evitare distorsioni nella sua attuazione, 
come potrebbe accadere, ad esempio, nel caso di danni che colpiscono più di
uno Stato membro.”
 </p>
 <p>
  La direttiva sulla responsabilità ambientale stabilisce un quadro
giuridico per questa materia basato sul principio “chi inquina
paga”, con l’obiettivo di prevenire e porre rimedio ai danni
all’ambiente.  Le persone fisiche e giuridiche che esercitano o
controllano attività elencate nella direttiva sono oggettivamente
responsabili dei danni che causano all’ambiente attraverso la loro
attività. I danni presi in considerazione dalla direttiva sono i danni
arrecati a specie o habitat naturali protetti, nonché a bacini idrici o al
suolo.
 </p>
 <p>
  Il 1° giugno 2007 la Commissione ha inviato un primo avvertimento
scritto a 23 Stati membri che  non avevano ancora recepito la direttiva.
Successivamente quattordici di essi hanno ottemperato.
 </p>
 <p>
  <b>
   Il procedimento di infrazione
  </b>
 </p>
 <p>
  L’articolo 226 conferisce alla Commissione il potere di agire nei
confronti degli Stati membri che non adempiono ai loro obblighi.
 </p>
 <p>
  Se ritiene che vi sia stata una violazione del diritto comunitario tale da
giustificare l'avvio del procedimento di infrazione, la Commissione invia allo
Stato membro interessato una lettera di messa in mora (primo avvertimento
scritto), invitandolo a presentare le proprie osservazioni entro un termine ben
preciso, di norma due mesi.
 </p>
 <p>
  Alla luce della risposta dello Stato membro, o in assenza di risposta, la
Commissione può decidere di formulare un “parere motivato”
(secondo e ultimo avvertimento scritto), nel quale espone chiaramente e in via
definitiva i motivi per cui ritiene che sia stata commessa una violazione del
diritto comunitario e invita lo Stato membro a conformarsi entro un termine
ben preciso, in genere di due mesi.
 </p>
 <p>
  Se lo Stato membro non si conforma al parere motivato, la Commissione
può decidere di adire la Corte di giustizia delle Comunità europee. Se
la Corte di giustizia ritiene che il trattato sia stato violato, lo Stato membro
autore della violazione è tenuto ad adottare i provvedimenti necessari per
conformarsi alla sentenza della Corte.
 </p>
 <p>
  L'articolo 228 del trattato conferisce alla Commissione il potere di agire
nei confronti di uno Stato membro che non si sia conformato a una precedente
sentenza della Corte di giustizia delle Comunità europee, ancora una volta
attraverso l'invio di un primo avvertimento scritto (lettera di costituzione in
mora) e di un secondo e ultimo avvertimento scritto (parere motivato). Sempre a
norma dell'articolo 228, la Commissione può chiedere alla Corte di
comminare una sanzione pecuniaria allo Stato membro interessato.
 </p>
 <p>
  <b>
   Per maggiori informazioni:
  </b>
 </p>
 <p>
  Per le decisioni della Corte di giustizia delle Comunità europea,
cfr.:
 </p>
 <p>
  <a href="http://curia.eu.int/en/content/juris/index.htm">
   http://curia.eu.int/en/content/juris/index.htm
  </a>
 </p>
 <p>
  Per ulteriori informazioni riguardo alla direttiva sulla responsabilità
ambientale:
 </p>
 <p>
  <a href="http://ec.europa.eu/environment/liability/index.htm">
   http://ec.europa.eu/environment/liability/index.htm
  </a>
 </p>
</document>
