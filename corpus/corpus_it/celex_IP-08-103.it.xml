<document celex="IP-08-103" lang="it">
 <p align="right">
  <b>
   IP/08/103
  </b>
 </p>
 <p align="right">
  Bruxelles, 29 gennaio 2008
 </p>
 <h1>
  <a name="Heading4">
  </a>
  <b>
   Le città per le energie sostenibili
all'avanguardia nella lotta contro i cambiamenti climatici: la Commissione
europea lancia il "Patto dei sindaci"
  </b>
 </h1>
 <h2>
  <a name="Heading7">
  </a>
  <b>
   <i>
    La Commissione europea ha lanciato oggi il "Patto
dei sindaci", l'iniziativa più ambiziosa promossa finora per coinvolgere i
cittadini nella lotta contro il riscaldamento del pianeta. L'iniziativa è
il frutto di contatti informali con numerose città in tutt'Europa, i cui
sindaci si uniranno alla Commissione nel lancio del Patto. Le città
aderenti al Patto si impegnano formalmente ad andare oltre gli obiettivi UE di
riduzione delle emissioni di CO
   </i>
  </b>
  <sub>
   <b>
    <i>
     2
    </i>
   </b>
  </sub>
  <b>
   <i>
    puntando
sull'efficienza energetica e su azioni a favore delle fonti energetiche
rinnovabili. Quasi 100 città europee, tra cui 15 capitali, hanno già
espresso il loro sostegno per il Patto
   </i>
  </b>
 </h2>
 <p>
  "Le città stanno diventando sempre più il luogo in cui sperimentare
idee nuove e realizzare progetti innovatori contro il riscaldamento del pianeta.
Le città sono anche luoghi pubblici in cui è possibile trovare
soluzioni multiculturali e transsettoriali e dove può realizzarsi la
necessaria conciliazione tra interessi privati e pubblici. La sfida posta dalla
crisi climatica va affrontata con un approccio olistico, integrato e a lungo
termine, e soprattutto basato sul coinvolgimento dei cittadini. È al
livello locale che questo quadro complesso può essere gestito al meglio.
Per questo motivo le città devono diventare protagoniste di primo piano
nell'attuazione delle politiche per l'energia sostenibile, e devono essere
sostenute nei loro sforzi", ha dichiarato Andris Piebalgs, commissario
europeo per l'energia.
 </p>
 <p>
  Il Patto dei sindaci sarà un'iniziativa orientata ai risultati, basata
su progetti concreti e mirante a risultati misurabili. Le città e le
regioni aderenti si impegnano formalmente a ridurre di oltre il 20% le loro
emissioni di CO
  <sub>
   2
  </sub>
  entro il 2020, sviluppando piani di azione per le
energie sostenibili. I cittadini saranno informati dei risultati raggiunti dalle
rispettive città mediante relazioni periodiche, che potranno essere
controllate da terzi.
 </p>
 <p>
  La Commissione sosterrà la condivisione tra le città e le regioni
del Patto delle migliori pratiche in materia di energie sostenibili a livello
mondiale tramite un meccanismo di "criteri di eccellenza". La Commissione
intende inoltre negoziare le condizioni di partecipazione al Patto di altre
importanti parti in causa. Il segretariato del Patto, finanziato dal programma
"Energia intelligente – Europa", avrà compiti di controllo, di messa
in rete e di promozione di questa nuova sfida.
 </p>
 <p>
  Il testo proposto per il Patto è il risultato di una consultazione
informale con un gran numero di città in tutt'Europa. Quasi cento
città europee, tra cui 15 capitali, hanno già manifestato il loro
interesse per il Patto. I rappresentanti eletti di Londra, Helsinki, Riga,
Berlino, Bonn, Milano, Nantes, Lubiana, Varsavia e di altre città saranno
presenti al lancio dell'iniziativa, accanto al commissario europeo Piebalgs e al
Presidente del Comitato delle regioni Michel Delebarre.
 </p>
 <p>
  È giunto il momento di redigere la versione finale del Patto, tramite
una consultazione ufficiale, e di aprire la fase di formalizzazione delle
adesioni al Patto. Parallelamente si svolgeranno dibattiti e manifestazioni ad
alto livello per definire le condizioni di partecipazione dei soggetti
finanziari e i criteri di eccellenza del Patto. Il primo gruppo di città
aderenti formalizzerà l'adesione al più tardi nel corso della prossima
settimana UE delle energie sostenibili.
 </p>
</document>
