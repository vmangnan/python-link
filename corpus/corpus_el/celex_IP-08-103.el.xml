<document celex="IP-08-103" lang="el">
 <p align="right">
  <b>
   IP/08/103
  </b>
 </p>
 <p align="right">
  Βρυξέλλες, 29
Ιανουαρίου 2008
 </p>
 <h1>
  <a name="Heading4">
  </a>
  <b>
   Οι
πόλεις
τάσσονται υπέρ
της αειφόρου
ενέργειας και
πρωτοστατούν
στην
αντιμετώπιση
της αλλαγής του
κλίματος
  </b>
  <b>
   : η
Ευρωπαϊκή
Επιτροπή
δρομολογεί το
Σύμφωνο των
Δημάρχων
  </b>
 </h1>
 <h2>
  <a name="Heading7">
  </a>
  <b>
   <i>
    Η
Ευρωπαϊκή
Επιτροπή
δρομολόγησε
σήμερα το
   </i>
  </b>
  <b>
   <i>
    «Σύμφωνο
των Δημάρχων»,
την πλέον
φιλόδοξη μέχρι
στιγμής
πρωτοβουλία
συμμετοχής των
πολιτών στην
αντιμετώπιση
της θέρμανσης
του πλανήτη. Η
πρωτοβουλία
εκδηλώνεται
μετά από άτυπη
διαδικασία
διαβούλευσης
με πλήθος
πόλεων ανά την
Ευρώπη, οι
δήμαρχοι των
οποίων θα
παραστούν, μαζί
με την
Επιτροπή, στα
εγκαίνια του
Συμφώνου. Το
Σύμφωνο
συνίσταται σε
επίσημη
δέσμευση των
πόλεων που
προσχωρούν σε
αυτό να
επιτύχουν
αποτελέσματα
πέραν των
στόχων της ΕΕ
για τη μείωση
των εκπομπών
CO
    <sub>
     2
    </sub>
    μέσω
δράσεων υπέρ
της
ενεργειακής
απόδοσης και
των
ανανεώσιμων
πηγών
ενέργειας.
Σχεδόν 100 πόλεις
ανά την Ευρώπη,
συμπεριλαμβανομένων
και 15
πρωτευουσών,
έχουν
εκδηλώσει από
νωρίς τη
στήριξή τους
για το
Σύμφωνο.
   </i>
  </b>
 </h2>
 <p>
  “Οι πόλεις
καθίστανται
χώροι
ανάπτυξης νέων
ιδεών και
καινοτόμων
έργων για την
αντιμετώπιση
της θέρμανσης
του πλανήτη. Οι
πόλεις
αποτελούν
επίσης
δημοσίους
χώρους στους
οποίους είναι
δυνατό να
διαμορφώνονται
πολυπολιτισμικές,
διατομεακές
λύσεις και όπου
μπορεί να
επιτευχθεί η
αναγκαία
συμφιλίωση
μεταξύ
ιδιωτικού και
δημόσιου
συμφέροντος. Η
αντιμετώπιση
της πρόκλησης
που θέτει η
κρίση της
αλλαγής του
κλίματος θα
πρέπει να είναι
ολιστική,
ενοποιημένη,
μακροχρόνια
και, προπαντός,
βασισμένη στη
συμμετοχή των
πολιτών. Ο
καλύτερος
τρόπος
διαχείρισης
της σύνθετης
αυτής εικόνας
είναι η αναγωγή
σε τοπικό
επίπεδο. Οι
πόλεις πρέπει
να καταστούν
επομένως
πρωτοπόροι
στην υλοποίηση
πολιτικών
αειφόρου
ενέργειας και
πρέπει να
στηριχθούν
στην
προσπάθειά
τους αυτή”,
δήλωσε ο
αρμόδιος για
την ενέργεια
Ευρωπαίος
Επίτροπος κ. Andris
Piebalgs.
 </p>
 <p>
  Το «Σύμφωνο
των Δημάρχων»
αποτελεί
πρωτοβουλία
προσανατολισμένη
στην επίτευξη
αποτελεσμάτων,
με έμφαση σε
συγκεκριμένα
έργα και
μετρήσιμα
αποτελέσματα.
Οι πόλεις και
περιφέρειες
που προσχωρούν
σε αυτό θα
δεσμευθούν
επίσημα να
μειώσουν τις
εκπομπές τους
CO
  <sub>
   2
  </sub>
  κατά
ποσοστό άνω του
20% μέχρι το έτος 2020
αναπτύσσοντας
σχέδια δράσης
για την αειφόρο
ενέργεια. Οι
πολίτες θα
ενημερώνονται
για τα
επιτεύγματα
των
αντίστοιχων
πόλεών τους
μέσω εκθέσεων
που θα
υποβάλλονται
σε τακτά
διαστήματα, υπό
τον ενδεχόμενο
έλεγχο τρίτων
μερών.
 </p>
 <p>
  Η Επιτροπή θα
προσφέρει
στήριξη στην
από κοινού
χρήση των
βέλτιστων ανά
τον κόσμο
πρακτικών
αειφόρου
ενέργειας προς
τις πόλεις και
περιφέρειες
του Συμφώνου,
μέσω
μηχανισμού
‘οροσήμων
αριστείας’. Η
Επιτροπή
σκοπεύει
επίσης να
διαπραγματευθεί
τους όρους της
συμμετοχής και
άλλων μειζόνων
παραγόντων στο
Σύμφωνο. Οι
εργασίες
παρακολούθησης,
δικτύωσης και
προώθησης της
νέας αυτής
πρόκλησης θα
διευκολυνθούν
από τη
γραμματεία του
Συμφώνου, η
οποία θα
χρηματοδοτηθεί
μέσω του
προγράμματος
Ευφυής
Ενέργεια -
Ευρώπη.
 </p>
 <p>
  Το
προτεινόμενο
κείμενο του
Συμφώνου είναι
προϊόν άτυπης
διαβούλευσης
με πληθώρα
πόλεων ανά την
Ευρώπη.
Συνεπεία
τούτου, σχεδόν
εκατό πόλεις
ανά την Ευρώπη,
συμπεριλαμβανομένων
15 πρωτευουσών,
εκδήλωσαν από
νωρίς το
ενδιαφέρον
τους για το
Σύμφωνο. Στην
εκδήλωση των
εγκαινίων του
Συμφώνου θα
παρευρεθούν
εκλεγμένοι
αντιπρόσωποι
από το Λονδίνο,
το Ελσίνκι, τη
Ρίγα, το
Βερολίνο, τη
Βόνη, το Μιλάνο,
τη Βενετία, τη
Νάντη, τη
Λιουμπλιάνα, τη
Βαρσοβία και
άλλες πόλεις,
μαζί με τον
Επίτροπο κ. Piebalgs
και τον Πρόεδρο
της Επιτροπής
των
Περιφερειών κ.
Michel Delebarre.
 </p>
 <p>
  Ήλθε πλέον η
στιγμή να
διατυπωθεί το
Σύμφωνο στην
τελική του
έκδοση, μέσω
άτυπης
διαβούλευσης,
και να
ξεκινήσει η
περίοδος
επισημοποίησης
των
προσχωρήσεων
στο Σύμφωνο.
Παράλληλα θα
λάβουν χώρα
ορισμένες
συζητήσεις και
εκδηλώσεις
υψηλού
επιπέδου, στις
οποίες θα γίνει
επεξεργασία
των όρων
συμμετοχής
χρηματοδοτικών
φορέων στο
Σύμφωνο και θα
καθοριστούν
ορόσημα
αριστείας σε
αυτό. Οι πόλεις
της πρώτης
ομάδας που
συμμετέχουν
στο Σύμφωνο θα
επισημοποιήσουν
την προσχώρησή
τους το
αργότερο κατά
την επόμενη
Ευρωπαϊκή
Εβδομάδα
Αειφόρου
Ενέργειας.
 </p>
</document>
