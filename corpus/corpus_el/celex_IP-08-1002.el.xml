<document celex="IP-08-1002" lang="el">
 <p align="right">
  <b>
   IP/08/1002
  </b>
 </p>
 <p align="right">
  Βρυξέλλες, 25
  <sup>
  </sup>
  Ιουνίου 2008
 </p>
 <h1>
  <a name="Heading3">
  </a>
  <b>
   Η
Επιτροπή
δρομολογεί
δεύτερη δέσμη
νομοθετικών
  </b>
  <b>
   μέτρων σχετικά
με τον Ενιαίο
Ευρωπαϊκό
Ουρανό, ώστε οι
πτήσεις να
καταστούν πιο
ασφαλείς,
πράσινες και
ακριβείς στην
ώρα τους
  </b>
 </h1>
 <h2>
  <a name="Heading6">
  </a>
  <b>
   <i>
    Η
Ευρωπαϊκή
Επιτροπή
ενέκρινε
σήμερα τη
δεύτερη δέσμη
νομοθετικών
μέτρων για τον
Ενιαίο
Ευρωπαϊκό
Ουρανό
   </i>
  </b>
  <b>
   <i>
    (ΕΕΟ II).
Με τις
προτάσεις
αυτές
επιδιώκεται
περαιτέρω
βελτίωση της
ασφάλειας,
περιστολή του
κόστους και
μείωση των
καθυστερήσεων.
Έτσι θα είναι
χαμηλότερη η
κατανάλωση
καυσίμων, με
αποτέλεσμα οι
αερομεταφορείς
να μπορέσουν να
εξοικονομήσουν
έως και 16
εκατομμύρια
τόνους
εκπομπές CO
    <sub>
     2
    </sub>
    και να
μειώσουν
ετησίως το
κόστος τους
κατά δύο έως
τρία
δισεκατομμύρια
ευρώ. Αυτή η
πλήρης
μεταρρύθμιση
του ευρωπαϊκού
συστήματος
διαχείρισης
της εναέριας
κυκλοφορίας θα
είναι καίριας
σημασίας για να
αντιμετωπιστεί
ο αναμενόμενος
για το 2020
διπλασιασμός
της
κυκλοφορίας. Οι
συνέπειες της
μεταρρύθμισης
θα είναι
ευεργετικές
όχι μόνον για
τους επιβάτες
των αεροσκαφών,
αλλά και για
τους
μεταφορείς
φορτίων, καθώς
και τις
στρατιωτικές
και ιδιωτικές
πτήσεις. Η
δέσμη
νομοθετημάτων
θα
δημιουργήσει
πρόσθετες
θέσεις
απασχόλησης
στον τομέα της
αεροπορίας.
Εξάλλου, θα
ωφεληθεί και η
ευρωπαϊκή
βιομηχανία, η
οποία, λόγω της
πρωτοποριακής
της θέσης στην
τεχνολογία
διαχείρισης
της εναέριας
κυκλοφορίας
(λόγου χάρη στα
δορυφορικά
συστήματα Galileo,
ζεύξη
δεδομένων datalink,
κ.λπ.), θα
διαθέτει
συγκριτικό
πλεονέκτημα
στις διεθνείς
αγορές.
   </i>
  </b>
 </h2>
 <p>
  Σύμφωνα με τον
Αντιπρόεδρο
της Επιτροπής,
αρμόδιο για τις
μεταφορές κ. Antonio Tajani:
«Αυτή η
νομοθετική
δέσμη θα είναι
επωφελής για
όλους: τους
επιβάτες, την
ευρωπαϊκή
οικονομία, το
περιβάλλον. Οι
ουρανοί της
Ευρώπης
παραμένουν
κατακερματισμένοι,
με αποτέλεσμα
οι πτήσεις να
είναι κατά
μέσον όρο 49 χλμ.
μακρύτερες
απ’όσο
χρειάζεται.
Σκοπός της
πρότασής μας
είναι να
συμβάλει στη
μείωση του
χρόνου
αναμονής των
αεροσκαφών για
απογείωση ή
προσγείωση,
ώστε οι
επιβάτες να
έχουν
μεγαλύτερες
πιθανότητες να
φθάσουν στην
ώρα τους στον
προορισμό. Η
δέσμη αυτή θα
συμβάλλει,
παράλληλα, να
καταστούν οι
πτήσεις πιο
ασφαλείς και
οικολογικές,
ενώ θα αυξηθεί
η
χωρητικότητα.»
 </p>
 <p>
  Η δέσμη ΕΕΟ II
στηρίζεται σε
τέσσερις
πυλώνες:
επικαιροποίηση
της νομοθεσίας
που ισχύει από
το 2004, Γενικό
Πρόγραμμα SESAR ATM
(ερευνητικό
πρόγραμμα για
τη διαχείριση
της εναέριας
κυκλοφορίας
στον ενιαίο
ευρωπαϊκό
ουρανό ) ή
«τεχνολογικός
πυλώνας»,
πυλώνας
«ασφάλεια» και
σχέδιο δράσης
για τη
χωρητικότητα
των
αερολιμένων.
 </p>
 <p>
  Ο πρώτος
πυλώνας
επιφέρει
  <b>
   διάφορες
βελτιώσεις της
αρχικής
νομοθεσίας για
τον Ενιαίο
Ευρωπαϊκό
Ουρανό (βλ.
  </b>
  <a href="http://europa.eu/rapid/pressReleasesAction.do?reference=IP/01/1398&amp;format=HTML&amp;aged=0&amp;language=EN&amp;guiLanguage=en">
   IP/01/1398
  </a>
  <b>
   )
  </b>
  ,
όπου
περιλαμβάνονται
δεσμευτικοί
στόχοι
επιδόσεων για
τους φορείς
παροχής
υπηρεσιών
αεροναυτιλίας,
η λειτουργία
ευρωπαϊκού
δικτύου
διαχείρισης
για να
εξασφαλιστεί η
σύγκλιση
μεταξύ των
εθνικών
δικτύων, καθώς
και οριστική
ημερομηνία για
τη βελτίωση των
επιδόσεων των
κρατών μελών,
αρχικώς με την
προσέγγιση της
διασυνοριακής
συνεργασίας,
γνωστής ως
«λειτουργικά
τμήματα
εναέριου
χώρου» (Functional Airspace Blocks).
 </p>
 <p>
  Με τη νέα δέσμη
τίθενται τα
  <b>
   περιβαλλοντικά
ζητήματα
  </b>
  στο
επίκεντρο του
Ενιαίου
Ευρωπαϊκού
Ουρανού και η
βελτιωμένη
διαχείριση της
εναέριας
κυκλοφορίας θα
αξιοποιήσει το
δυναμικό
περιορισμού
των εκπομπών
θερμοκηπικών
αερίων από την
αεροπορία.
Αναμένεται ότι
η βελτίωση θα
ανέλθει έως και
10% ανά πτήση, που
θα σημαίνει
ετησίως
εξοικονόμηση
εκπομπών CO
  <sub>
   2
  </sub>
  κατά 16
εκατομμύρια
τόνους και
μείωση του
κόστους κατά 2,4
εκατομμύρια
ευρώ.
 </p>
 <p>
  Ο
«
  <b>
   τεχνολογικός
πυλώνας»
  </b>
  επικεντρώνεται
στην υιοθέτηση
καλύτερης
τεχνολογίας. Το
πρόγραμμα SESAR
συγκεντρώνει
όλους τους
εμπλεκόμενους
παράγοντες
στον
αεροπορικό
τομέα, με σκοπό
την ανάπτυξη
και λειτουργία
ενός νέας
γενεάς
πανευρωπαϊκού
συστήματος
διαχείρισης
της εναέριας
κυκλοφορίας. Η
εγκατάστασή
του θα
καταστήσει
δυνατή, μέχρι
το 2020, την ασφαλή,
αειφόρο και
οικονομικά
αποδοτική
διεκπεραίωση
εναέριας
κυκλοφορίας
διπλάσιας από
τη σημερινή.
 </p>
 <p>
  Ο
  <b>
   πυλώνας
«ασφάλεια»
  </b>
  προβλέπει
αύξηση των
αρμοδιοτήτων
του Ευρωπαϊκού
Οργανισμού
Ασφάλειας της
Αεροπορίας.
Σκοπός είναι να
εξασφαλιστούν
επακριβείς,
ενιαίοι και
δεσμευτικοί
κανόνες για την
ασφάλεια των
αερολιμένων, τη
διαχείριση της
εναέριας
κυκλοφορίας
και τις
υπηρεσίες
αεροναυτιλίας,
καθώς και η
ορθή επόπτευση
της εφαρμογής
τους από τα
κράτη μέλη.
 </p>
 <p>
  Τέλος, σκοπός
του
  <b>
   πυλώνα
«χωρητικότητα
των
αερολιμένων»
  </b>
  είναι η
αντιμετώπιση
της έλλειψης
τροχοδρόμων
και
αερολιμενικών
εγκαταστάσεων,
η οποία απειλεί
τώρα να
προκαλέσει
μείζονες
συμφορήσεις. Με
την
πρωτοβουλία
επιδιώκεται να
βελτιωθεί ο
συντονισμός
μεταξύ των
χρονοθυρίδων (slots)
που
κατανέμονται
στους
αερομεταφορείς
και των μέτρων
διαχείρισης
της εναέριας
κυκλοφορίας, να
συγκροτηθεί δε
παρατηρητήριο
χωρητικότητας
των
αερολιμένων με
σκοπό την πλήρη
ένταξη των
αερολιμένων
στο δίκτυο
εναέριας
κυκλοφορίας.
 </p>
 <p>
  Για
περισσότερες
πληροφορίες βλ.
  <a href="http://europa.eu/rapid/pressReleasesAction.do?reference=MEMO/08/432&amp;format=HTML&amp;aged=0&amp;language=EN&amp;guiLanguage=e">
   MEMO/08/432
  </a>
  και
  <a href="http://ec.europa.eu/transport/air_portal/traffic_management/index_en.htm">
   http://ec.europa.eu/transport/air_portal/traffic_management/index_en.htm
  </a>
 </p>
</document>
